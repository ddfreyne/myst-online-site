<p>Zoals je misschien wel weet is Cyans situatie op financieel gebied niet verbeterd. We blijven werken aan kleine projecten (inclusief Myst voor de iPhone/iPod Touch), en het lijkt erop dat we ons alleen zullen kunnen concentreren op projecten die volledig worden gefinancierd voor de nabije toekomst.</p>

<p>Echter, ieder van ons bij Cyan en iedereen die heeft gewerkt aan het maken en bouwen van de droom genaamd <i>Uru Live</i> (ook bekend als <i>Mudpie</i>, <i>Untìl Uru</i>, <i>Myst Online: Uru Live</i> en <i><abbr class="acronym" title="Myst Online Restauratie-experiment">MORE</abbr></i>) kan het niet zomaar laten rusten! (Mijn begrippen: <i>"Uru Live"</i> is de oorspronkelijke droom van de virtuele wereld en <i>"Myst Online"</i> is de huidige implementatie van <i>Uru Live</i>.)</p>

<p>Cyan heeft dus besloten om <i>Myst Online</i> toegankelijk te maken voor de fans door de broncode voor de servers, client en hulpmiddelen voor <i>Myst Online</i> vrij te geven als een open-sourceproject. We zullen ook een dataserver hosten met de data voor <i>Myst Online</i>. <i><abbr class="acronym" title="Myst Online Restauratie-experiment">MORE</abbr></i> is nog steeds mogelijk, maar alleen met de hulp van fans.</p>

<p>Dit is een beetje beangstigend voor Cyan, omdat dit een gebied is dat we nooit eerder hebben betreden, om een product vrij in het wild te laten zwerven. Maar we hebben zoveel in <i>Uru Live</i> gestopt, en het heeft zovelen aangegrepen, dat we het niet zomaar dood konden laten gaan. We hebben nog steeds hoop dat we eens nieuwe inhoud voor <i>Uru Live</i> kunnen verschaffen en/of kunnen werken aan de volgende <i>Uru Live</i>.</p>

<p>Dit is ook wat beangstigend voor de fans. We zijn ons ervan bewust dat dit <i>Uru Live</i> in het "wilde westen" zou kunnen veranderen en zou kunnen leiden tot veel versplinterde en verschillende <i>Myst Online</i>-servers. Maar wij hopen dat er met de hulp van toegewijde fans (als je dit leest, dan word jij daar waarschijnlijk mee bedoeld) een veilige <i>Myst Online</i> servergroep (veel servers van over de hele wereld die samenwerken als één) gemaakt kan worden die mensen zal laten verkennen en leven in <i>Uru Live</i>.</p>

<p>We zijn er ook vrij zeker van dat het vrijgeven van <i>Myst Online</i> zal uitmonden in enkele aangename verrassingen voor ons. Onze fans zijn altijd zo innovatief, creatief en inventief!</p>

<p>Het vrijgeven zal waarschijnlijk verlopen in fases, maar we hopen de dingen snel klaar te krijgen voor de eerste fase. Meer informatie zal zeker volgen.</p>
